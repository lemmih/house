# Brugerbetjente anlæg (§ 159- § 160)

## § 159 Selvbetjenings- og brugerbetjente anlæg

Brugerbetjente anlæg, herunder indkast til affaldssystemer, IT-standere,
betalings- og selvbetjeningsautomater og lignende anlæg med offentligt
tilgængelige servicefunktioner, skal opsættes, så
[brugerne](https://bygningsreglementet.dk/Tekniske-bestemmelser/02/Vejledninger/Vejledning-til-brugerbegreb)
kan betjene dem ved egen hjælp. Kravet anses som opfyldt, når det brugerbetjente
anlæg er projekteret og installeret således, at:

1) Adgangsarealet frem til anlægget er mindst 1,30 m bredt og niveauforskelle i
   dette areal er udlignet.

2) Anlægget er placeret i en højde, så det kan benyttes af brugerne ved egen
   hjælp eller ved, at det kan hæves og sænkes.

## § 160 Porttelefoner og tilkaldeanlæg

Porttelefoner og tilkaldeanlæg skal have en sådan udformning og placeres i
bygningen, så det sikres, at
[brugerne](https://bygningsreglementet.dk/Tekniske-bestemmelser/02/Vejledninger/Vejledning-til-brugerbegreb)
ved egen hjælp kan betjene anlægget. Kravet anses som opfyldt, når:

1) Det auditivt og visuelt er angivet, at anlægget er aktiveret, og at
   forbindelse til modtageren er etableret.

2) 5-tallet i betjeningspanelet er markeret med taktil identifikation.
