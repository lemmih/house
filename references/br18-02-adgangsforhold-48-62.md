# Adgangsforhold (§ 48 - § 62)

## § 48 Adgangsforhold

Bygninger, opholdsarealer og parkeringsarealer skal have adgangsforhold, der
sikrer, at brugerne ved egen hjælp kan komme frem til dem, ind i dem samt frem
til deres funktioner. 

_Stk. 2._ Sommerhuse er ikke omfattet af bestemmelserne i kapitel 2 om
adgangsforhold.

_Stk. 3._ Fritliggende enfamiliehuse, der udelukkende anvendes til boligformål,
er ikke omfattet af bestemmelserne i kapitel 2 om adgangsforhold, jf. dog § 51,
stk. 3, og § 52.

## § 49 - § 50 Adgangsforhold frem til bygningen


### § 49

Brugerne skal ved egen hjælp kunne komme fra vej frem til alle adgange til
bygninger, opholdsarealer og parkeringsarealer på matriklen. 

_Stk. 2._ For grundens adgangsarealer skal følgende være opfyldt:

1) Adgangs- og tilkørselsarealerne skal belyses. Trapper og ramper skal belyses
   stærkest.

2) Adgangsforhold fra vej og parkeringsarealer til ejendommen skal være mindst
   1,3 m bredt og med jævn fast belægning.

3) Niveauforskelle i adgangsarealet skal udlignes i terræn eller ved rampe, der
   kan suppleres med trin med en stigning på højst 0,15 m og en grund på mindst
   0,3 m. For hver ende af rampen skal der være en vandret plads på mindst 1,3 x
   1,3 m.

4) Ramper må højst have en hældning på 1:20 (5 cm pr. m.) Ramper med en hældning
   på mere end 1:25 (4 cm pr. m.) skal have reposer for hver 12 m.

5) Gribeegnede håndlister skal opsættes i en højde på ca. 0,8 m i begge sider af
   ramper og trapper.

6) Gangarealerne til bebyggelsen skal anlægges med markant taktil adskillelse
   til andre trafikformer.

7) Ovenfor trapper skal der udføres et belægningsskift i farve og følbarhed 0,90
   m før trappens begyndelse. Det yderste af trinflader og trinkanter skal
   markeres med kontrastfarve.

### § 50

Porte eller passager i adgangs- og tilkørselsarealer, skal udformes, så der er
let adgang for redningskøretøjer.


## § 51 - § 54 Adgangsforhold ved bygningen

### § 51

Ved alle adgange til bygninger skal det sikres, at brugerne ved egen hjælp kan
komme ind i bygningen.

_Stk. 2._ For bygningens adgangsforhold skal følgende være opfyldt:

1) Ved alle yderdøre skal der være niveaufri adgang til bygningen. Eventuelle
   niveauforskelle skal reguleres i adgangsarealet uden for bygningen, herunder
   til elevatorer i bygningens adgangsetage. Der kan anvendes ramper.

2) Uden for yderdøre skal der være et vandret, fast og plant areal på 1,5 m x
   1,5 m målt fra dørens hængselside. Hvor døren åbner udad, skal der i
   adgangsvejen være yderligere 20 cm langs bygningsfacaden.

3) Dørtrin må højst være 2,5 cm.

4) Arealet ud for yderdøre skal være i samme niveau som det indvendige gulv.

5) Arealet ud for yderdøre skal markeres taktilt eller ved anden farve end den
   omkringliggende belægning.

_Stk. 3_. For fritliggende enfamiliehuse er der krav om niveaufri adgang ved
mindst én af bygningens yderdøre i stueetagen

_Stk. 4._ Kommunalbestyrelsen kan give tilladelse til, at fravige bestemmelsen i
stk. 3, såfremt det vurderes, at bestemmelsen er uforenlig med hensynet til
klimasikring, eller hvor terrænmæssige forhold umuliggør etablering af niveaufri
adgang.

### § 52

Yderdøre skal have en fri passagebredde på mindst 0,77 m.

_Stk. 2._ På den side af døren, der åbner imod personen, skal der være mindst
0,50 m ved siden af døren modsat hængselsiden.

_Stk._ 3. Stk. 2 gælder ikke for fritliggende enfamiliehuse.

### § 53

§§ 51 og 52 gælder også for døre ved flugtveje i stueetagen, have-, altan- og
terrassedøre samt døre til fælles tagterrasser, hvortil der er adgang fra
elevator eller lignende.

### § 54

Ved opholdsarealer, parkeringsarealer samt eventuelle arealer til opbevaring af
affald i tilknytning til bygningen skal der være adgangsforhold, der sikrer, at
brugerne ved egen hjælp kan komme ind til arealerne og anvende deres funktioner.


## § 55 - § 56 Fælles adgangsveje i bygningen

### § 55

Brugerne skal ved egen hjælp kunne komme fra det fri eller via fælles
adgangsveje i bygningen og frem til bygningens funktioner.

### § 56

Fælles adgangsveje, der fører til to eller flere boliger, kontorer, mødelokaler,
udstillinger, salgsarealer eller andre enheder og funktioner på de enkelte
etager, og som omfatter vindfang, forrum, gange, altangange, svalegange, plads
foran elevatorer, ramper og reposer såvel i som uden for bygningen, herunder
udvendigt adgangsareal til kælder, skal projekteres og udføres således, at:

1) Der er direkte og uhindret adgang til elevatorer, beboelsesenheder og
   funktioner i erhvervsbyggerier samt til fællesarealer, herunder udendørs
   opholdsarealer på etagerne.

2) De har en tilstrækkelig bredde i forhold til anvendelsen, og skal kunne
   passeres uhindret i deres fulde bredde. Den fri bredde skal være mindst 1,30
   m.

3) De er markeret ved forskellige materialer, farver eller belysning.

4) Eventuelle niveauspring og højdeforskelle skal udlignes med ramper. Ramper må
   ikke udføres med en større hældning end 1:20 (5 cm pr. m), og der skal være
   en vandret plads på mindst 1,30 m x 1,30 m for hver ende af rampen. Ramper,
   der udligner højdeforskelle på mere end 0,60 m, skal desuden forsynes med en
   vandret repos for hver 0,60 m stigning. Ramper skal forsynes med håndlister i
   begge sider. Ved ramper med en hældning på 1:25 (4 cm pr. m) eller mindre kan
   håndlister udelades.

5) Døre i fælles adgangsveje skal have en fri passagebredde på mindst 0,77 m. På
   den side af døren, der åbner imod personen, skal der være mindst 0,50 m ved
   siden af døren modsat hængselsiden.

6) Dørtrin må maksimalt være 2,50 cm i højden.

### § 57 Trapper

Trapper i fælles adgangsveje skal udformes med tilstrækkelig bredde og fri
loftshøjde i forhold til den tilsigtede brug samt have en hældning, der gør dem
lette og sikre at gå på. Bestemmelsen anses som opfyldt når:

1) Trappens fri bredde er mindst 1,0 m, og den fri højde målt lodret over hvert
   trins forkant og i trappens ganglinje er mindst 2,10 m.

2) Trappens stigning (lodrette højde på trinnet) må ikke være større end 0,18 m.

3) Grunden (trinnets vandrette dybde) på ligeløbs-, kvart- og halvsvingstrapper
   ikke er mindre end 0,28 m. I beboelsesbygninger dog mindst 0,25 m.

4) På spindel- og vindeltrapper må grunden ikke være mindre end 0,20 m.


## § 58 - § 60 Værn

### § 58

Gange, trapper og ramper i fælles adgangsveje samt altaner, franske altandøre,
altangange, luftsluser, tagterrasser, udvendige trapper samt andre hævede
opholdsarealer, skal under hensyn til bygningens anvendelse sikres med værn og
forsynes med håndlister. Alle typer af værn eller rækværk skal under hensyn til
bygningens anvendelse udformes, således at deres højde, udformning, frie
åbninger i værnet mv. sikrer personer mod at falde ud over eller igennem dem.
Bestemmelsen anses som opfyldt, når:

1) Højden på værn eller rækværker er mindst 1,0 m.

2) Højden på værn ved trapper og ramper er mindst 0,80 m og over trappereposer
   er mindst 0,90 m.

3) Højden på værn ved trapper med bredere lysning end 0,30 m, altangange og
   luftsluser er mindst 1,20 m.

4) Højden på værn skal måles over trinforkanter og ramper samt fra overkant af
   gulv/dæk.

5) Håndlister skal være nemme at gribe om og holde fast i.

### § 59

Værn skal udføres, så den indbyrdes afstand mellem alle typer balustre, både
lodrette og vandrette ikke giver anledning til personskader. I den forbindelse
skal der i særlig grad tages hensyn til, at børn ikke må kunne klatre på værnet
eller komme i klemme mellem balustre.

### § 60

Værn udført af glas skal udføres i overensstemmelse med §§ 238-241.

### § 61 Håndlister

Gange, trapper og ramper i fælles adgangsveje, hvor der ikke er opsat værn, skal
forsynes med håndlister i begge sider under hensyn til bygningens udformning og
anvendelse. Håndlisterne skal være nemme at gribe om og holde fast i. Håndlister
skal føres ubrudt forbi repos og afsluttes vandret.

_Stk. 2._ Håndlister skal opsættes i en højde på ca. 0,80 m.

### § 62 Information

I offentligt tilgængelige bygninger med en borgerrettet servicefunktion, skal
væsentlig information om orientering i og brug af bygningen være letlæselig og
letforståelig.

_Stk. 2._ Stk. 1 omfatter information ved indgangen til bygningen samt i
forbindelse med orientering ved væsentlige funktioner i bygningen som wc-rum,
handicaptoiletter, elevatorer, trapper, fordelingsveje mv.

_Stk. 3._ Informationen skal, under hensyn til bygningens anvendelse, være i
form af punktskrift, lyd, piktogrammer, skrift og grafik i relief og ledelinjer.
