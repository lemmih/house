# Energiforsyningsanlæg i tilknytning til bygninger (§ 299 - § 328)

## § 299 - § 300 Energiforsyningsanlæg i tilknytning til bygninger

### § 299

Ved projektering, udførelse, installation, drift og vedligehold af
energiforsyningsanlæg i tilknytning til bygninger skal det sikres, at:

1) Der ikke opstår risiko for skader på personer og bygninger som følge af
   f.eks. brand og eksplosion.

2) Der ikke opstår risiko for personers sundhed eller komfort, f.eks. som følge
   af forgiftning, skoldning, røg- eller lugtgener.

3) Der ikke sker unødigt forbrug af energi.



### § 300

Installationer skal projekteres, udføres og installeres:

1) Så placeringen og fastgørelsen ikke medfører generende rystelser eller skader
   på bygningsdele eller installationer.

2) Så de beskyttes mod frost.

3) Så de er tætte, så f.eks. røggasser, vanddamp og brine ikke trænger ud og
   skader installationen, bygningen eller de personer som opholder sig i
   bygningen.

4) Så de kan modstå normalt forekommende statiske, dynamiske, kemiske og
   termiske påvirkninger.

5) Så der ikke opstår korrosion og aflejringer.

6) Så de er isoleret mod varmetab og kondens i overensstemmelse med DS 452
   Termisk isolering af tekniske installationer.

7) Så der ved gennemføringer hindres gennemgang af generende støj, fugt og lugt.

8) Så de kan renses, betjenes og vedligeholdes i fornødent omfang. Renseadgange
   og komponenter, der kræver betjening, eftersyn eller vedligehold, skal være
   let tilgængelige, så dette kan ske på en hensigtsmæssig og forsvarlig måde.

## § 301 - § 303 Generelt for fyringsanlæg

### § 301

Fyringsanlæg skal projekteres, udføres og installeres, så der opnås god
forbrænding.

### § 302

Fyringsanlæg skal sikres tilstrækkelig tilførsel af luft til forbrændingen.

   _Stk. 2_. Stk. 1 kan opfyldes ved installation af fyringsanlæg i et rum, der
   er forsynet med regulerbar udeluftventil eller ved, at der tilføres
   forbrændingskammeret luft gennem en kanal fra det fri.



### § 303

Fyringsanlægs forbrændingsrum samt aftrækssystem skal indrettes, så der under
normale driftsforhold er undertryk i installationen i forhold til det rum, hvori
installationen er opstillet.

   _Stk. 2._ Kravet kan fraviges for særligt tætte kedler, der er indrettet til
   overtryksforbrænding og forsynet med tæt aftræk eller er opstillet adskilt
   fra beboelses- og arbejdsrum i særligt rum med uafspærrelige
   ventilationsåbninger til det fri.

## § 304 - § 305 Brændeovne, masseovne og åbne fyringsanlæg

### § 304

Brændeovne, masseovne, åbne fyringsanlæg og lignende, der forsynes med
håndbetjente røgspjæld, skal i lukket tilstand have et frit
gennemstrømningsareal på mindst 20 cm².

### § 305

Vandbeholdere i åbne fyringsanlæg og brændeovne skal sikres mod periodevis
overophedning og fare for eksplosion i anlægget, og fyringsanlæg, der ikke er
automatisk styrede må ikke sluttes til lukkede centralvarmeanlæg. Dette gælder
dog ikke, hvis hver kedel (varmeafgivende enhed) forsynes med sikkerhedsventil.

## § 306 - § 313 Centralvarmekedler, oliebrændere mv.

### § 306

Kedler på op til 500 kW til fyring med fast brændsel, der installeres i eller i
tilknytning til bygninger, skal mindst have et sikkerhedsniveau svarende til
DS/EN 303-5 Central-varmekedler til fast brændsel, manuelt eller automatisk
fyrede med en nominel varmeeffekt på op til 500 kW, Terminologi, krav, prøvning
og mærkning.

 _Stk. 2_. Kedler til fyring med biomasse, der ikke stammer fra træ, på op til 1
 MW skal mindst opfylde kravene svarende til virkningsgrad for kedelklasse 3 i
 DS/EN 303-5 Centralvarmekedler til fast brændsel, manuelt eller automatisk
 fyrede med en nominel varmeeffekt på op til 500 kW - Terminologi, krav,
 prøvning og mærkning.

   _Stk. 3_. Stk. 2 gælder ikke for kedler til fyring med halm med en indfyret
   effekt på under 130 kW, der er beregnet til fyring med småballer.

### § 307

Centralvarmekedler med en nominel ydelse på mere end 120 kW skal varmeisoleres,
så overfladetemperaturen på deres udvendige flader, bortset fra luger og
lignende, ikke overstiger 35 °C ved en rumtemperatur på 20 °C.

### § 308

Olie- og gasfyrede centralvarmekedler med en nominel ydelse på mere end 400 kW
må højst have et røggastab på 7 pct. ved fuldlast og skal være forsynet med
røggaskøler, hvis temperaturforholdene i det tilsluttede varmeanlæg er egnet til
dette.

### § 309

Løst udskiftelige pillebrændere med en indfyret effekt på højst 70 kW, der
installeres på en eksisterende kedel, skal opfylde _DS/EN 15270 Pillebrændere
til små varmekedler_ _\- Definitioner, krav, prøvning, mærkning._

### § 310

Oliefyrede varmluftsaggregater til bygningsopvarmning skal opfylde kravene til
luftvarmere i _DS/EN_ _13842 Oliefyrede konvektionsluftvarmere – stationære
eller transportable til rumopvarmning_

### § 311

Oliebrændere skal opfylde kravene i DS/EN 298 Automatisk brændekontrolsystem til
brændere og apparater, der forbrænder gasformige eller flydende brændsler,
og DS/EN 267 Automatiske blæseluftsoliebrændere til flydende brændstof.

### § 312

Centralvarmekedler med en nominel ydelse på mere end 120 kW skal forsynes med
måleudtag og måleudstyr som f.eks. røgtermometer, udtag til røggasanalyse,
timetæller og kedeltermometer med overvågning af den energiøkonomiske drift.

### § 313

Kommunalbestyrelsen kan stille særlige krav til fyringsanlæg m.m., der benyttes
erhvervsmæssigt, samt til halmfyringsanlæg og særlige biobrændselsfyrede
centralvarmekedler, hvis disse ikke er omfattet af krav i EU-forordning 2016/426
om apparater, der forbrænder gasformigt brændstof.

## § 314 - § 315 Tilslutning til aftrækssystem

### § 314

Lysningsarealet i et aftrækssystem skal svare til den indfyrede effekt.
Tilsluttes der flere fyringsanlæg til samme aftrækssystem, beregnes
lysningsarealet i forhold til fyringsanlæggenes samlede effekt. 

_Stk. 2_. For åbne fyringsanlæg skal lysningsarealet i aftrækssystemet være
mindst 300 cm². Hvis fyringsanlæggets frie åbning ikke er større end 2.500 cm²,
kan lysningsarealet nedsættes til 175 cm².

### § 315

Følgende fyringsanlæg skal tilsluttes et selvstændigt aftrækssystem, der ikke
modtager aftræk fra andre anlæg:

1) Kraftvarmeapparater.

2) Åbne fyringsanlæg.

3) Kedler til fyring med olie. Oliekedler opstillet i kaskade kan tilsluttes
   samme aftræk.

4) Fyringsanlæg til erhvervsmæssigt brug samt særlige biobrændselsfyrede anlæg
   som f.eks. tørringsanlæg for korn, frø og grøntafgrøder, røgeanlæg og
   varmolieanlæg.

   _Stk. 2._ Brændeovne må ikke tilsluttes aftræk fra gasfyrede anlæg og aftræk
   fra oliefyrede anlæg samt aftrækssystemer, hvortil der er tilsluttet kedler,
   der er indrettet til overtryksforbrænding.

## § 316 - § 323 Aftrækssystemer til fyringsanlæg

### § 316

Aftrækssystemer fra olie- og fast brændselsanlæg skal projekteres, udføres og
installeres, så aftrækssystemet afsluttes lodret og med en højde, placering,
udformning og lysningsareal, så der sikres tilfredsstillende trækforhold, og så
røgudledningen ikke giver gener for omgivelserne.

### § 317

Renselemmes størrelse skal mindst svare til aftrækssystemets lysningsareal.

_Stk. 2._ Hvis aftrækssystemet er indrettet til rensning fra toppen, skal der
være sikkerhedsmæssigt forsvarlige adgangsmuligheder hertil.

### § 318

Det skal være muligt at foretage eftersyn af aftrækssystemets udvendige sider.

### § 319

Aftrækssystemer skal udføres og installeres, så de er sikret mod tilstopning,
f.eks. fra redebygning.

### § 320

Aftrækssystemer skal projekteres, udføres og installeres, så de kan modstå
fyringsanlæggets røggastemperatur. Der henvises til bestemmelserne i §§ 105-107
i forhold til risikoen for en brands opståen og spredning og § 323 i forhold til
aftrækssystemets overfladetemperatur.

_Stk. 2_. Manuelt fyrede fastbrændselsanlæg samt pejse og brændeovne må ikke
tilsluttes aftræk med lavere temperaturklasse, jf. _DS/EN 1443 Skorstene –
Generelle krav end_ _T400._ 

_Stk. 3._ Automatisk fyrede fastbrændselsanlæg og pilleovne må ikke tilsluttes
aftræk med lavere temperaturklasse, jf._DS/EN 1443 Skorstene – Generelle krav
end T250._

### § 321

Aftrækssystemer, der anvendes til fyring med olie eller fast brændsel, skal have
modstandsevne mod sodild, svarende til, at de er klassificeret G i henhold til
den relevante produktstandard.

   _Stk. 2_. Stk. 1 gælder ikke for aftrækssystemer, der anvendes til kedler,
   som fyrer med ren mineralsk olie og er udstyret med røggastemperatursikring i
   kedlens afgangsstuds. Sikringen skal under alle forhold afbryde fyringen ved
   en røggastemperatur svarende til aftrækssystemets temperaturklassifikation,
   dog højst 200 °C. Sikringen skal manuelt indkobles ved fejlmelding.



### § 322

Aftrækssystemer, der anvendes i forbindelse med fyringsanlæg med kondenserende
drift eller anlæg, hvor røggassen kondenserer i aftrækket, skal have
modstandsevne over for kondens og diffusion af vanddamp, svarende til, at de er
klassificeret W i henhold til den relevante produktstandard.

   _Stk. 2._ Aftrækssystemet skal udformes, så kondens opsamles og bortledes.



### § 323

Aftrækssystemets overfladetemperatur må under normal drift ikke overstige den
fastsatte maksimale berøringstemperatur i DS/EN 1443 Skorstene – Generelle krav.

   _Stk. 2._ Stk. 1 kan fraviges, hvis aftrækssystemet placeres i en skakt og i
   overensstemmelse med producentens anvisninger.

   _Stk. 3._ Stk. 1 gælder ikke den del af aftrækssystemet, der er i rummet,
   hvor fyringsanlægget er opstillet.

## § 324 Aftrækssystemer ved tagdækning med utilstrækkelig brandmodstandsevne

I forbindelse med tagdækninger, som ikke kan klassificeres som tagdækning klasse
BROOF(t2) \[klasse T tagdækning\], skal aftrækssystemer udføres og opsættes på
en sådan måde, at der opnås tilstrækkelig sikkerhed mod brand.

## § 325 - § 327 Øvrige energiforsyningsanlæg: Solvarme-, solcelle-, køleanlæg og varmepumper

### § 325

Solvarme- og solcelleanlæg skal projekteres, udføres og installeres, så
temperaturen i anlægget ikke giver anledning til skader på personer eller
bygninger.

### § 326

Hvis der i varmepumpe- eller køleanlæg anvendes farlige væsker eller gasser, og
rummet derfor klassificeres som eksplosionsfarligt, jf. ATEX-direktivet, skal
anlægget placeres hensigtsmæssigt og forsvarligt.

## § 327a - § 327b Kontrol

### § 327

Elforbruget i varmepumper og køleanlæg, der har et årligt elforbrug på mere end
3.000 kWh, skal måles. Eventuel elpatron skal forsynes med timetæller eller
elmåler. Bestemmelsen gælder for nybyggeri og ved nyinstallation i eksisterende
byggeri.

   _Stk. 2._ Målere, der anvendes til måling af elforbrug, skal have en
   tilfredsstillende nøjagtighed.

   _Stk. 3._ Stk. 1 gælder ikke ved udvidelse af et eksisterende anlæg til
   f.eks. en tilbygning.



### § 327b

Der skal gennemføres en funktionsafprøvning af energiforsyningsanlæg i
tilknytning til bygninger inden ibrugtagning. Funktionsafprøvningen skal påvise,
at anlægget har den forudsatte energimæssige effektivitet.



### § 327a

Der skal gennemføres en funktionsafprøvning af energiforsyningsanlæg baseret på
vedvarende energi i tilknytning til bygninger inden ibrugtagning.
Funktionsafprøvningen skal påvise, at anlægget er korrekt installeret og har den
forudsatte energimæssige effektivitet.

### § 327b

Der skal gennemføres en funktionsafprøvning af energiforsyningsanlæg i
tilknytning til bygninger inden ibrugtagning. Funktionsafprøvningen skal påvise,
at anlægget har den forudsatte energimæssige effektivitet.

## § 328 Drift og vedligehold

Drift og vedligehold af installationer til energiforsyning skal ske, så de til
enhver tid overholder de for anlægget relevante bestemmelser i §§ 299-327.

   _Stk. 2._ Der skal foreligge en drifts- og vedligeholdelsesmanual inden
   ibrugtagning. Manualen skal indeholde tegninger med oplysning om placering af
   installationer, der skal vedligeholdes, samt hvordan og hvor ofte
   vedligeholdelsen skal ske.

   _Stk. 3._ Ved installation af centralvarmekedler med oliebrænder skal
   brænderen indreguleres.