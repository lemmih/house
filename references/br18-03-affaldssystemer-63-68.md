# Affaldssystemer (§ 63 - § 68)

## § 63

Bygninger og bygningers udenomsarealer skal indrettes på en sådan måde, at det
er muligt for brugerne at bortskaffe husholdningsaffald fra de enkelte enheder i
bygningen eller på terræn i umiddelbar nærhed af bygningens hovedindgange.

## § 64

Husholdningsaffald skal kunne opbevares sundhedsmæssigt forsvarligt i bygningen
eller på grunden indtil afhentning.

_Stk. 2._ Design, udførelse, drift og vedligehold af affaldssystemer skal ske
under hensyn til, at:

1) Der ikke opstår risiko for personers sundhed.

2) Der ikke opstår komfortmæssige gener, f.eks. støj- og lugtgener.

3) Det er muligt at foretage kildesortering.

4) Der ikke sker unødigt forbrug af energi.

## § 65

Affaldssystemerne skal indrettes, så det er muligt for
[brugerne](https://bygningsreglementet.dk/Tekniske-bestemmelser/02/Vejledninger/Vejledning-til-brugerbegreb)
at benytte dem ved egen hjælp.

## § 66

Affaldsbeholdere, bokse mv. skal være placeret i samme niveau som tilkørsel for
renovationsafhentningen, eller så affaldet kan afhentes ved hjælp af teknisk
egnet hjælpemiddel.

## § 67

Affaldsrum skal designes og udføres, så de er tilstrækkelig ventileret. Kravet
anses for opfyldt, når:

1) Der er tilførsel af ude luft enten via rist eller anden åbning til det fri
   ved gulv. Åbningsarealet skal kunne tilføre en volumenstrøm svarende til den
   udsugede volumenstrøm. Ved benyttelse af indblæsningsanlæg skal den indblæste
   volumenstrøm svare til den udsugede volumenstrøm.

2) Udsugningen har en volumenstrøm på i alt 1 l/s pr. affaldsbeholder, dog
   mindst 15 l/s.

## § 68

Affaldssystemer, herunder affaldsskakte, skal projekteres og udføres, så de
under hensyn til det valgte system er tilstrækkelig ventileret.