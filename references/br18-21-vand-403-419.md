# Vand (§ 403 - § 419)

## § 403 - § 405 Vand

### § 403

Bygninger skal have vandforsyning passende til bygningens og installationens
anvendelse. Projektering, udførelse, drift og vedligehold af
vandinstallationer skal ske under hensyn til, at:

  1. Der ikke opstår risiko for personers sundhed eller komfortmæssige gener.
  2. Der ikke sker skader på personer, installationer eller bygningsdele.
  3. Der ikke sker unødigt forbrug af vand og energi.



### § 404

Vandinstallationer skal projekteres og udføres, så der er vandforsyning til de
enkelte tapsteder. Dette skal ske under hensyn til forsyningsforhold samt til
bygningens og installationens anvendelse.

_Stk. 2._ Vandinstallationer skal dimensioneres som anvist i DS 439 Norm
for vandinstallationer, afsnit 2, eller på en måde, som på tilsvarende vis
sikrer vandforsyning til de enkelte tapsteder under hensyn til bygningens og
installationens anvendelse, jf. stk. 1.



### § 405

Vandinstallationer skal projekteres og udføres, så:

  1. De kan fungere uden risiko for personers sundhed som følge af bakterievækst, herunder legionella i vandet.
  2. Placeringen og fastgørelsen ikke medfører generende rystelser eller skader på bygningsdele eller installationer.
  3. De beskyttes mod frost.
  4. Utilsigtet ind- og udsivning undgås.
  5. De kan modstå normalt forekommende statiske, dynamiske, kemiske og termiske påvirkninger.
  6. Der ikke opstår risiko for sprængninger eller skadeligt tryk og trykstød.
  7. Der ikke opstår korrosion og aflejringer, der kan forringe kapaciteten.
  8. De har en holdbarhed i forhold til deres placering og muligheden for udskiftning.
  9. Der ved rørgennemføringer ikke spredes generende støj, fugt og lugt.
  10. De kan renses, betjenes og vedligeholdes i fornødent omfang. Komponenter, der kræver betjening, eftersyn eller vedligehold, skal være let tilgængelige, så dette kan ske på en hensigtsmæssig og forsvarlig måde.

_Stk. 2._ Stk. 1, nr. 1, kan opfyldes ved at følge Rørcenteranvisning 017
Legionella - Installationsprincipper og bekæmpelsesmetoder


### DS 439

Norm for vandinstallationer

### Beskrivelse

Denne norm gælder for vandinstallationer, der er tilsluttet almene
vandforsyninger (offentlige eller private vandforsyningsanlæg) samt mindre
ikke-almene vandforsyningsanlæg. Bygningsreglementets og normens overordnede,
funktionelle krav gælder desuden for den del af regnvandsanlæg, der omfatter
ledningssystemet, der forsyner wc'er og vaskemaskiner med regnvand fra tank
eller anden beholder. Regnvandsanlæg kan udføres som beskrevet i Rørcenter-
anvisning 003 Brug af regnvand til wc-skyl og vaskemaskiner i boliger. Normen
gælder såvel for nye installationer som for ændringer og tilføjelser i
eksisterende anlæg. Reparation af ledninger og mindre ændringer ved
udskiftning af enkelte sanitetsgenstande, armaturer, apparater, beholdere mv.
kan udføres med materiel og efter metoder, der var tilladte på installationens
udførelsestidspunkt. Vandinstallationer omfatter installationer i bygninger og
i jord inden for grundgrænsen

###  [ Standarden findes i Dansk Standards Webshop.ds.dk her
](https://webshop.ds.dk/standard/M231064/ds-439-2009  "DS 439")

## § 406 Utætheder

### § 406

Vandinstallationer skal projekteres og udføres, så der er sikkerhed mod
udsivning og udstrømning af vand, og så utætheder let kan konstateres. Det
gælder også for vandtilslutningen til apparater med automatisk vandpåfyldning,
som tilsluttes vandforsyningen.

## § 407 - § 409 Sikring af vandkvalitet

### § 407

Vandinstallationer skal udformes, så behandlet vand, vand fra
brandslukningsanlæg og vand, der er tappet ved et tapsted, ikke kan strømme
tilbage til drikkevandsinstallationen.

_Stk. 2._ Til sikring af vandforsyningsanlægget imod forurening, der
strømmer tilbage i drikkevandsinstallationen, f.eks. fra svigtende
tilbagestrømningssikringer, skal der monteres en tilbagestrømningssikring på
fordelingsledningen efter jordledningens indføring i ejendommen og inden
afgrening til anden ledning.

_Stk. 3._ Sikring mod tilbagestrømning skal ske i overensstemmelse med
DS/EN 1717 Sikring mod forurening af drikkevand i vandinstallationer samt
generelle krav til tilbagestrømningssikringer og [_R ørcenter-anvisning 015
Tilbagestrømningssikring af
vandforsyningssystemer_](https://www.teknologisk.dk/_/media/53555_R%F8rcenter-
anvisning%20015.%20Tilbagestr%F8mningssikring%20af%20vandforsyningssystemer.pdf),
eller på en måde, som på tilsvarende vis sikrer, at der ikke sker
tilbagestrømning af vand i drikkevandinstallationen og vandforsyningsanlægget.



### § 408

Hvor installationer for drikkevand kan komme i berøring med sundhedsskadelige
stoffer, skal installationerne projekteres og udføres, så der opnås sikkerhed
mod indtrængen af sådanne stoffer i drikkevandsinstallationen ved korrosion
eller diffusion, så der ikke kan opstå sundhedsfare.

### § 409

Installationer for vand til teknisk brug og installationer, der af andre
grunde medfører, at kravene til drikkevandskvaliteten ikke er opfyldt, skal
være mærket tydeligt, så fejlagtig brug kan undgås.

### DS/EN 1717:2002

Sikring mod forurening af drikkevand i vandinstallationer samt generelle krav
til tilbagestrømningssikringer

### Beskrivelse

Denne standard beskriver metoder til at undgå forurening af drikkevand i
bygninger og de generelle krav til sikringsanordninger for at hindre
forurening ved tilbagestrømning.. De sundhedsmæssige sikringskrav i denne
standard er anvendelige for alle systemstandarder eller standarder for
apparater, som er tilsluttet drikkevandsinstallationer. Denne standard
fastlægger minimumskravene til produktstandarder for
tilbagestrømningssikringer. Produktstandarderne anvendes til at detaljere
produktspecifikationer. I mangel af en produktstandard, anvendes denne
standard som reference ved opstilling af specifikationer for nyudviklede
produkter.

###  [ Standarden findes i Dansk Standards Webshop.ds.dk her
](https://webshop.ds.dk/standard/50487/ds-en-1717-2002  "DS/EN 1717:2002 ")

## § 410 Koldt vand

### § 410

Vandinstallationer skal udformes, placeres og isoleres, så unødige
temperaturstigninger af det kolde vand undgås.

_Stk. 2._ Stk. 1 gælder ikke for anlæg, hvor regnvand anvendes til wc
og/eller vaskemaskiner, eller for specielle installationer for vand til
teknisk brug.

## § 411 - § 413 Varmt vand

### § 411

Anlæg til produktion af varmt brugsvand skal under hensyn til
varmtvandstapstedernes antal og anvendelse kunne yde en tilstrækkelig
vandmængde og vandstrøm. Vandinstallationen skal udformes, så temperaturen på
det fremførte vand i alle dele af vandinstallationen under den forudsatte brug
ikke falder til under 50 ° **C**. Ved tapstederne skal den forudsatte
temperatur være tilstede uden besværende ventetid under hensyn til
energiforbrug, vandforbrug og hyppigheden af installationens brug. Ved
spidsbelastning, som ikke er omfattet af den forudsatte brug, må
vandtemperaturen ikke falde til under 45 ° **C**. Der skal samtidig tages
hensyn til bakteriebekæmpende tiltag, hvilket kan anses som opfyldt ved at
følge Rørcenteranvisning 017 Legionella - Installationsprincipper og
bekæmpelsesmetoder.

### § 412

Vandinstallationer skal projekteres og udføres, så der ved tapning af vand
ikke opstår risiko for skoldning, og så der ikke forekommer
overfladetemperaturer, der kan medføre skader på personer.

### § 413

Væsker, som er forskellige fra vand, og som benyttes i varmevekslere til
brugsvand, skal kunne spores i det varme brugsvand.

## § 414 - § 415 Energi- og vandforbrug

### § 414

Vandinstallationer skal projekteres og udføres, så:

  1. Unødvendigt vandforbrug og vandspild undgås.
  2. Unødvendigt energiforbrug undgås. Installationer skal isoleres mod varmetab og kondens i overensstemmelse med DS 452 Termisk isolering af tekniske installationer.
  3. Forbruget af varmt og koldt vand kan måles.



### § 415

Det samlede forbrug af varme til opvarmning og cirkulation af varmt vand skal
måles, hvis varmeforbruget til opvarmning og cirkulation af varmt vand
overstiger 10.000 kWh pr. år. Bestemmelsen gælder ved nybyggeri og ved
nyinstallation i bestående byggeri. Bestemmelsen gælder ikke, såfremt en
tilbygning eller ændrede lokaler forsynes fra et eksisterende anlæg.

_Stk. 2._ Målere, der anvendes til måling af varme, jf. stk. 1, skal have
en tilfredsstillende nøjagtighed.



### DS 452

Termisk isolering af tekniske installationer

### Beskrivelse

Standarden gælder for termisk isolering af bygningsinstallationer, som fx
varme-, ventilations-, køle-, solvarme- og brugsvandsanlæg, samt for termisk
isolering af industrianlæg her-under proces- og forsyningsanlæg. Standarden
gælder også for installationer i det fri.

###  [ Standarden findes i Dansk Standards Webshop.ds.dk her
](https://webshop.ds.dk/standard/M345889/ds-452-2013-ret-1-till-1-2020   "DS
452")

## § 416 - § 418 Byggematerialer og produkter til vandinstallationer

### § 416

Vandinstallationer skal udformes af materialer, der ikke afgiver
sundhedsfarlige stoffer til vandet eller giver generende lugt, smag,
misfarvning eller generende vækst af mikroorganismer. Kravet vedrører alle
materialer, der indgår i installationen, f.eks. rør, armaturer og pakninger.

### § 417

Fabriksfremstillede produkter, der indgår i eller tilsluttes de faste
drikkevandinstallationer til og med tapstedet, skal for så vidt angår
egenskaber, der har indflydelse på drikkevandets kvalitet, jf. [
bekendtgørelse om vandkvalitet og tilsyn med
vandforsyningsanlæg](https://www.retsinformation.dk/Forms/R0710.aspx?id=210700),
være godkendt af Bolig- og Planstyrelsen, medmindre det pågældende produkt er
undtaget ifølge [bekendtgørelse om markedsføring og salg af byggevarer i
kontakt med
drikkevand](https://www.retsinformation.dk/Forms/R0710.aspx?id=181911).

### § 418

Fabriksfremstillede produkter, der indgår i eller tilsluttes
vandinstallationer, skal for så vidt angår de mekaniske/fysiske
karakteristika:

  1. være forsynet med CE-mærke, der viser, at produkterne stemmer overens med en harmoniseret standard eller er omfattet af en europæisk teknisk vurdering med de deklarerede egenskaber, der er relevante for Danmark, eller
  2. have gennemgået en afprøvning for de egenskaber, der er relevante for Danmark, og være underlagt en produktionskontrol hos fabrikanten, der sikrer, at den deklarerede ydeevne opretholdes, som beskrevet i kapitel 24.

## § 419 Drift og vedligehold

### § 419

Drift og vedligehold af vandinstallationer skal ske, så de til enhver tid
overholder bestemmelserne i §§ 404-418.

_Stk. 2._ Vedligehold af tilbagestrømningssikringer skal ske i
overensstemmelse med DS/EN 806-5 Specifikationer for drikkevandsinstallationer
i bygninger – Del 5: Drift og vedligehold __ eller på en anden måde, som på
tilsvarende vis sikrer, at funktionen af tilbagestrømningssikringerne er
opretholdt.

_Stk. 3._ Der skal foreligge en drifts- og vedligeholdelsesmanual ved
ibrugtagning. Manualen skal indeholde tegninger med oplysning om placering af
installationer, der skal vedligeholdes, samt hvordan og hvor ofte
vedligeholdelsen skal ske.

_Stk. 4._ Før at en vandinstallation eller dele af en installation må
tages i brug, også efter reparation, skal der foretages en gennemskylning med
drikkevand.

_Stk. 5._ Ubenyttede installationer skal afmonteres den del af
installationen, som er i brug for at forhindre bakterievækst mv. Afmonteringen
skal ske umiddelbart ved afgrening fra den del af installationen, som er i
brug.

### DS/EN 806-5

Specifikationer for drikkevandsinstallationer i bygninger - Del 5: Drift og
vedligehold

### Beskrivelse

Denne europæiske standard angiver krav og giver anbefalinger for funktion og
vedligeholdelse af drikkevandsinstallationer i bygninger og for rørarbejder
udenfor bygninger, men indenfor ejendommen i henhold til EN 806-1.

###  [ Standarden findes i Dansk Standards Webshop.ds.dk her
](https://webshop.ds.dk/standard/29926/ds-en-806-3-2006 "DS/EN 806-5")
