# Ventilation (§ 420 - § 452)

## § 420 Ventilation

### § 420

Bygninger skal ventileres, så der sikres tilfredsstillende luftkvalitet og
fugtforhold i forhold til anvendelsen.

_Stk. 2._ Projektering, udførelse, drift og vedligehold af
ventilationssystemer skal ske under hensyn til, at:

  1. Risikoen for en brands opståen, udvikling og spredning minimeres.
  2. Der ikke sker skader på personer, installationer og bygningsdele.
  3. Der ikke opstår risiko for personers sundhed eller komfortmæssige gener.
  4. Der ikke sker unødigt forbrug af energi.



## § 421 - § 429 Generelt for ventilationssystemer

### § 421

Ventilationssystemer skal projekteres og udføres i overensstemmelse med:

  1. DS 447 Ventilation i bygninger – Mekaniske, naturlige og hybride ventilationssystemer.
  2. DS 428 Brandsikring af ventilationsanlæg. Systemer til naturlig ventilation skal kun udføres i overensstemmelse med DS 428 i den udstrækning, de kan sidestilles med mekaniske ventilationssystemer.
  3. DS 452 Termisk isolering af tekniske installationer.

_Stk. 2._  Ventilationssystemer skal projekteres og udføres:

1) Under hensyn til bygningens og den enkelte rumtypes størrelse og
anvendelse.

2) Efter kælderrums størrelse og anvendelse.



### § 422

Ventilationssystemer skal placeres, så drift og vedligeholdelse kan ske på en
hensigtsmæssig og forsvarlig måde.

_Stk. 2._ Alle komponenter, der kræver tilsyn og vedligeholdelse, skal være
let tilgængelige og skal projekteres og monteres sådan, at arbejdet kan
foretages på en hensigtsmæssig og sikkerhedsmæssig forsvarlig måde.

_Stk. 3._ Følere skal besidde fornøden præcision, og stabilitet og placeres,
så de måler den ønskede parameter og beskyttes mod uvedkommende påvirkninger.

### § 423

Tilførsel af udeluft skal tilvejebringes gennem åbninger direkte til det fri
eller med ventilationsanlæg med indblæsning og forvarmning af
indblæsningsluften.

### § 424

Udvendigt placerede luftindtag og –afkast skal være placeret og udformet under
hensyntagen til udeluftens renhed og temperaturforhold og således, at
ventilationsluften tilføres og bortkastes på en for ventilationssystemet
hensigtsmæssig måde og uden gene for omgivelserne. Aftrækskanaler fra naturlig
ventilation skal føres over tag og have en sådan højde og udformning, at der
sikres tilfredsstillende funktion uden gener for omgivelserne.

### § 425

Ved tilførsel og fjernelse af luft skal det i rum, hvor personer opholder sig
i længere tid, sikres, at der ikke opstår træk i opholdszonen. For lokaler med
stillesiddende aktivitet er eftervisning af, at trækrisikoen (draught rate)
ikke overstiger 20 pct., én måde at dokumentere, at der ikke opstår træk i
opholdszonen.

### § 426

Overførsel af luft fra et rum til et andet må ikke ske fra mere til mindre
luftforurenede rum.

### § 427

Ved ventilationssystemer, der betjener flere boliger eller flere
erhvervsenheder, og hvor der kan forekomme forureninger, skal der vælges
løsninger, der sikrer tilfredsstillende luftkvalitet i alle enheder.

### § 428

Ventilationssystemer skal være udformet og installeret, så de ikke tilfører de
ventilerede rum stoffer, herunder mikroorganismer, som giver sundhedsmæssigt
utilfredsstillende indeklimaforhold.

### § 429

Ved installation af et befugtningsanlæg i indblæsningsluften, skal det i
driftssituationen sikres, at dette ikke giver risiko for personers sundhed
eller komfort.

### DS 447

Ventilation i bygninger - Mekaniske, naturlige og hybride ventilationssystemer

### Beskrivelse

Denne standard specificerer krav til ventilation og ventilationssystemer i
bygninger, herunder boliger, beregnet til menneskeligt ophold.

###  [ Standarden findes i Dansk Standards Webshop.ds.dk her
](https://webshop.ds.dk/standard/M337327/ds-447-2021 "DS 447")

![](/frontend/dc/static/dist/img/linkbox/ds_linkbox.svg)

### DS 428

Norm for brandtekniske foranstaltninger ved ventilationsanlæg

### Beskrivelse

Formålet med denne norm er at sikre, at mekaniske ventilationsanlæg indrettes,
udføres og vedligeholdes på en sådan måde at risikoen for brands opståen,
udvikling og spredning som følge af at anlægget minimeres. Normen indeholder
bestemmelser vedrørende projektering, udførelse, afprøvning og drift af
mekaniske ventilationsanlæg. Normen gælder for mekaniske og hybride
ventilationsanlæg, der monteres fast i bygninger, og som har til hovedformål
at holde en eller flere indeklimaparametre inden for nærmere specificerede
grænser.

###  [ Standarden findes i Dansk Standards Webshop.ds.dk her
](https://webshop.ds.dk/standard/M352080/ds-428-2019-till-1-till-2-2021-ret-1-2021
"DS 428")

### DS 452

Termisk isolering af tekniske installationer

### Beskrivelse

Standarden gælder for termisk isolering af bygningsinstallationer, som fx
varme-, ventilati-ons-, køle-, solvarme- og brugsvandsanlæg, samt for termisk
isolering af industrianlæg her-under proces- og forsyningsanlæg. Standarden
gælder også for installationer i det fri.

###  [ Standarden findes i Dansk Standards Webshop.ds.dk her
](https://webshop.ds.dk/standard/M345889/ds-452-2013-ret-1-till-1-2020 "DS
452")

## § 430 - § 442 Energikrav til ventilationssystemer

### § 430

Ventilation skal ske, så unødvendigt energiforbrug undgås, og så funktionen
ikke påvirkes uacceptabelt af andre installationer.

### § 431

Tilførsel af udeluft, i andre bygninger end beboelsesbygninger, skal kunne
begrænses i perioder, hvor behovet for ventilation af bygningen er reduceret.
Det skal dog sikres, at luftkvaliteten i brugstiden er acceptabel. I rum med
stærkt varierende ventilationsbehov skal tilførsel af udeluft kunne tilpasses
belastningen.

### § 432

Ventilationsanlæg med indblæsning og udsugning skal udføres med
varmegenvinding.

### § 433

Der kan kun benyttes væskekoblede batterier, hvis adskillelse af luftstrømmene
er afgørende for opretholdelse af rummenes funktion.

### § 434

Kravet til varmegenvinding kan dog fraviges, når afkastningsluftens overskud
af varme ikke på rimelig måde kan udnyttes, f.eks. i situationer, hvor der
alene er et kølebehov.

_Stk. 2._ Varmegenvinderen kan kombineres med en varmepumpe til
varmegenvinding. Ved udsugningsanlæg kan der ligeledes benyttes en varmepumpe.
Varmepumper skal have en COP på minimum 3,6 i opvarmningstilstand (heating
mode). COP ved opvarmning dokumenteres i henhold til DS/EN 14511
Airconditionanlæg, væskekølere og varmepumper med eldrevne kompressorer til
rumopvarmning og rumkøling – Del 1-3.



### § 435

Ventilationsanlæg med indblæsning og udsugning, hvor aggregat og kanalsystem
kun betjener én bolig, skal udføres med varmegenvinding med en tør
temperaturvirkningsgrad på mindst 80 pct.

### § 436

Det specifikke elforbrug til lufttransport må ikke overstige:

1) 1.500 J/m³ udeluft for ventilationsanlæg med konstant luftydelse.

2) 1.800 J/m³ udeluft ved maksimalt tryktab for anlæg med variabel luftydelse.

3) 1.200 J/m³ udeluft ved grundluftsskiftet for ventilationsanlæg til
etageboliger.

4) 600 J/m³ ved maksimalt tryktab for udsugningsanlæg uden mekanisk
udelufttilførsel.

### § 437

### § 436 gælder ikke for anlæg knyttet til industrielle processer.

### § 438

For ventilationsanlæg med varmegenvinding, hvor aggregat og kanalsystem kun
betjener én bolig, må det specifikke elforbrug til lufttransport ikke
overstige 1.000 J/m³ ved grundluftskiftet. Anlægget skal tilsluttes, så det er
muligt at etablere måler til måling af det specifikke elforbrug til
lufttransport.

### § 439

Ventilationsanlæg, hvor elforbruget til ventilatorer overstiger 3.000 kWh pr.
år, skal forsynes med målere til måling af elforbruget. Bestemmelsen gælder
ved nybyggeri og ved nyinstallation i eksisterende byggeri.

### § 440

### § 439 gælder ikke, hvis et eksisterende ventilationsanlæg udvides til at dække
andre lokaler i bygningen.

### § 441

I ventilationsanlæg, hvor varmeforbruget til varmeflader overstiger 10.000 kWh
pr. år, skal varmeforbruget måles. Elforbruget i elvarmeflader, hvor det
samlede forbrug overstiger 3.000 kWh pr. år, skal måles. Bestemmelserne gælder
ved nybyggeri og ved nyinstallation i eksisterende byggeri.

### § 442

Målere, der anvendes til måling af elforbrug eller varme i henhold til §§ 438,
439 og 441, skal have en tilfredsstillende nøjagtighed.

### DS/EN 14511-1

Airconditionanlæg, væskekøleaggregater og varmepumper til rumopvarmning og
-køling samt proceskøleaggregater med eldrevne kompressorer – Del 1: Termer og
definitioner

### Beskrivelse

This European Standard specifies the terms and definitions for the rating and
performance of air conditioners, liquid chilling packages and heat pumps using
either air, water or brine as heat transfer media, with electrically driven
compressors when used for space heating and/or cooling.

###  [ Standarden findes i Dansk Standards Webshop.ds.dk her
](https://webshop.ds.dk/standard/M348419/ds-en-14511-1-2022 "DS/EN 14511-1")

![](/frontend/dc/static/dist/img/linkbox/ds_en_linkbox.svg)

### DS/EN 14511-2

Airconditionanlæg, væskekølere og varmepumper med eldrevne kompressorer til
rumopvarmning og rumkøling - Del 2: Prøvningsbetingelser

###  [ Standarden findes i Dansk Standards Webshop.ds.dk her
](https://webshop.ds.dk/standard/M348421/ds-en-14511-2-2022 "DS/EN 14511-2")

![](/frontend/dc/static/dist/img/linkbox/ds_en_linkbox.svg)

### DS/EN 14511-3

Airconditionanlæg, væskekølere og varmepumper med eldrevne kompressorer til
rumopvarmning og rumkøling - Del 3: Prøvningsmetoder

###

###  [ Standarden findes i Dansk Standards Webshop.ds.dk her
](https://webshop.ds.dk/standard/M348431/ds-en-14511-3-2022 "DS/EN 14511-3")

## § 443 - § 446 Ventilation i beboelsesbygninger

### § 443

I beboelsesrum såvel som i boligen totalt skal der være en udelufttilførsel på
mindst 0,30 l/s pr. m² opvarmet etageareal. Såfremt ventilationssystemet ved
måling er i stand til at regulere udelufttilførslen efter tilfredsstillende
luftkvalitet og fugtforhold i boligen, er det dog tilladt at reducere
udelufttilførslen til 0,15 l/s pr. m² i en længere periode over døgnet, hvis
boligen ikke er i anvendelse.

_Stk. 2._ Boligens grundluftsskifte skal tilvejebringes med et
ventilationssystem. Hvis ventilationen foretages med et mekanisk
ventilationsanlæg, skal dette have indblæsning i beboelsesrummene og udsugning
i bad, wc-rum, køkken og bryggers. Ventilationsanlægget skal have
varmegenvinding, der forvarmer indblæsningsluften. Såfremt et andet
ventilationssystem anvendes, skal dette på en tilsvarende måde kunne opfylde
bygningsreglementets krav, og tillige skal det sikres, at primærenergibehovet
ikke forøges.

_Stk. 3._ Køkkener i boliger skal forsynes med emhætte. Emhætten skal have
regulerbar, mekanisk udsugning, afkast til det fri og tilstrækkelig
effektivitet til at fjerne fugt og luftformige forureninger fra madlavning.

_Stk. 4._ En emhætte skal for at have tilstrækkelig effektivitet til at
fjerne fugt og luftformige forureninger fra madlavningen have en luftstrøm på
mindst 120 l/s. Denne luftstrøm kan dog reduceres ved anvendelse af
korrektionsfaktorer, såfremt emhættens udformning og placering understøtter
dette i en konkret byggesag. Præ-accepterede korrektionsfaktorer er angivet i
bygningsreglementets vejledning om ventilation. En anden måde at dokumentere
tilstrækkelig effektivitet til at fjerne fugt og luftformige forureninger fra
madlavningen er en emopfangsevne på mindst 75 pct. i overensstemmelse med de
relevante teststandarder for emhætter.

_Stk. 5._ I bade- og wc-rum i boliger skal der kunne udsuges mindst 15 l/s.
I wc-rum uden bad og i bryggers skal der kunne udsuges mindst 10 l/s. I
køkkener skal der kunne udsuges mindst 20 l/s. 

### § 444

(Ophævet)

### § 445

(Ophævet)

### § 446

Enfamiliehuse kan ventileres ved naturlig ventilation eller en kombination af
naturlig- og mekanisk ventilation. For enfamiliehuse med naturlig ventilation
gælder § 443, stk. 1, 3 og 4.

## § 447 Ventilation af daginstitutioner og undervisningsrum

Opholdsrum i daginstitutioner, undervisningsrum i skoler og lignende skal
ventileres med et ventilationssystem. Hvis ventilationen foretages med et
mekanisk ventilationsanlæg, skal dette omfatte både indblæsning og udsugning
samt varmegenvinding, der forvarmer indblæsningsluften. Såfremt et andet
ventilationssystem anvendes, skal dette på en tilsvarende måde kunne opfylde
bygningsreglementets krav, og tillige skal det sikres, at primærenergibehovet
ikke forøges.

_Stk. 2._ I opholdsrum i daginstitutioner og undervisningsrum i skoler og
lignende, hvor personer er den væsentligste forureningskilde, skal det sikres,
at CO2-indholdet i indeluften ikke overstiger 1.000 ppm for de dimensionerende
forhold.

_Stk. 3._ Hvis der benyttes ventilationssystem med behovsstyret
ventilation, kan der afviges fra de angivne luftmængder, når der er et
reduceret behov. Ventilationen i brugstiden må ikke være mindre end 0,35 l/s
pr. m² etageareal.

## § 448 - § 449 Ventilation af andre bygninger og rum

### § 448

Garageanlæg med etageareal større end 150 m² skal udføres med fornøden
selvstændig ventilation, der kan fjerne eksplosive dampe og kulilte.

### § 449

For andre rum end de i [§§ 443-447](/Tekniske-bestemmelser/22/Krav/443_446)
nævnte skal ventilationens dimensionering ske under hensyn til rummets
størrelse og anvendelse.

## § 450 Kontrol

Der skal gennemføres en funktionsafprøvning af ventilationssystemet før
ibrugtagning. Funktionsafprøvningen skal dokumentere, at
ventilationssystemet overholder bygningsreglementets krav til specifikt
elforbrug til lufttransport, luftmængder, samt at eventuelt behovsstyring
fungerer efter hensigten.

###

Bygningsreglementets vejledning om funktionsafprøvning

###

## § 451 - § 452 Drift og vedligehold

### § 451

Rensning, drift, service og vedligehold af ventilationssystemer skal ske, så
de holdes i en teknisk og hygiejnisk forsvarlig stand, og så de til enhver tid
overholder bestemmelserne i §§ 421-449. Rensning, drift, service og
vedligehold af ventilationssystemer skal ske som anvist i DS 447 Ventilation i
bygninger – Mekaniske, naturlige og hybride ventilationssystemer.

### § 452

Der skal foreligge en drifts- og vedligeholdelsesmanual for
ventilationssystemer ved ibrugtagning. Manualen skal indeholde tegninger med
oplysning om placering af installationer, der skal vedligeholdes, samt hvordan
og hvor ofte vedligeholdelsen skal ske. Drift- og vedligeholdelsesmanualen
skal udarbejdes som anvist i henhold til DS 447, Ventilation i bygninger –
Mekaniske, naturlige og hybride ventilationssystemer.

### DS 447

Ventilation i bygninger - Mekaniske, naturlige og hybride ventilationssystemer

### Beskrivelse

Denne standard specificerer krav til ventilation og ventilationssystemer i
bygninger, herunder boliger, beregnet til menneskeligt ophold.

###  [ Standarden findes i Dansk Standards Webshop.ds.dk her
](https://webshop.ds.dk/standard/M337327/ds-447-2021 "DS 447")
